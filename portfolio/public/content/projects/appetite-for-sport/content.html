<p>
  Apetyt na sport to kolejny przykład ciekawej nazwy nadanej przeze mnie
  aplikacji. A wymyślanie nazw nie jest moją mocną stroną. Jest to projekt
  zrealizowany na potrzeby przedmiotu Bazy Wiedzy i Systemy Wspomagania Decyzji
  realizowanego na drugim semestrze studiów drugiego stopnia na kierunku
  Automatyka, Robotyka i Systemy Sterowania na Politechnice Gdańskiej na
  specjalności Informatyka w Systemach Sterowania. Jedynym warunkiem zaliczenia
  tego przedmiotu było przygotowanie prostego systemu ekspertowego. W moim
  przypadku pomysł padł na aplikację do wyznaczania diety dla sportowców.
</p>
<p>
  Ponownie wybór technologii był dowolny. Na potrzeby tego przedmiotu mógłbym
  całość zrealizować w Pythonie, wykorzystując m. in. bibliotekę scipy do
  optymalizacji, ale to by było za proste. A ponieważ programowania w C# na tym
  semestrze było już wystarczająco dużo, to postanowiłem, że ten projekt
  zrealizuję w formie aplikacji mobilnej na platformę Android napisanej w Javie.
</p>
<p>
  Trzeba od razu zaznaczyć, że aplikacja nie jest przeznaczona do praktycznego
  zastosowania. Nie była wspierana przez zespół ekspertów lub naukowców z
  dziedziny dietetyki, dlatego nie powinna stanowić jedynego źródła opracowanej
  diety. Zwłaszcza, że przedstawiane przez aplikację wyniki są dość
  abstrakcyjne, choć z matematycznego punktu widzenia są one poprawne.
</p>
<p>
  Mianowicie użytkownik proszony jest o wskazanie dyscypliny sportowej, płci,
  opisanie swojej budowy ciała oraz planu treningowego, a także określenie
  dodatkowych wymagań odnośnie diety (np. bez mięsa). Aplikacja oblicza wtedy
  zapotrzebowanie kaloryczne oraz udział poszczególnych składników odżywczych
  (białko, tłuszcze, węglowodany), które stają się ograniczeniami w zagadnieniu
  minimalizacji funkcji wielu zmiennych (porcji produktów).
</p>
<p>
  Ponieważ w obliczeniach uwzględniane są wszystkie rodzaje produktów
  umieszczone w bazie danych (z wyłączeniem produktów odrzuconych przez
  użytkownika), zastosowany algorytm optymalizacji przedstawia wyniki dla
  wszystkich tych produktów. W rezultacie pomimo znalezienia optymalnego
  rozwiązania, wyznaczone porcje produktów często nie mają zbyt wiele sensu np.
  2 g ananasa. Właśnie z tego powodu nie można traktować aplikacji, jako
  pełnego, poprawnego systemu ekspertowego zastępującego wiedzę
  wykwalifikowanego dietetyka.
</p>
<gallery id="appetite-for-sport" />
