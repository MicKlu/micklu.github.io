<p>
  W ramach przedmiotu Programowanie Sieciowe na drugim semestrze studiów
  drugiego stopnia na kierunku Automatyka, Robotyka i Systemy Sterowania na
  Politechnice Gdańskiej na specjalności Informatyka w Systemach Sterowania
  warunkiem zaliczenia laboratorium było przygotowanie aplikacji sieciowej w
  wybranym języku programowania. Zasadniczym wymaganiem było zastosowanie gniazd
  sieciowych do realizacji komunikacji. Realizowane rozwiązania obejmowały m.
  in. proste gry typu kółko i krzyżyk, czy strumieniowanie muzyki.
</p>
<figure class="article-image">
  <img
    src="/content/projects/sync-o-matic/img/main.png"
    alt="Główne okno aplikacji" />
  <figcaption>Główne okno aplikacji</figcaption>
</figure>
<p>
  Sync-o-Matic to aplikacja do synchronizacji plików pomiędzy wieloma
  komputerami. Napisana została w języku C# z wykorzystaniem interfejsu WPF,
  dlatego przeznaczona jest dla komputerów z systemem Windows. Aplikacja
  wykorzystuje komunikację P2P, pełniąc jednocześnie rolę klienta i serwera.
  Urządzenia biorące udział w synchronizacji wymieniają się informacjami o
  aktualnej zawartości udostępnianych folderów. Po porównaniu otrzymanych danych
  z plikami lokalnymi, wysyłają żądanie pobrania wskazanych plików z komputera
  zdalnego. Pliki zdalne zastępują pliki lokalne, w wyniku czego zarówno
  katalogi lokalne, jak i zdalne zawierają dokładnie te same pliki. Efektem tego
  jest pomyślna synchronizacja urządzeń.
</p>
<p>
  Na każdym urządzeniu użytkownik dodaje listę komputerów zdalnych, z którymi ma
  zamiar synchronizować pliki. Określa jakie katalogi lokalne udostępnia innym
  urządzeniom do synchronizacji wraz z prawami dostępu oraz, które katalogi
  zdalne synchronizuje lokalnie. W tym drugim przypadku można ustalić również
  kierunek synchronizacji (pobieranie, wysyłanie lub dwukierunkowa) oraz zbiór
  wyrażeń wykluczających pliki.
</p>
<gallery id="sync-o-matic" />
